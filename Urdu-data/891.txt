گویا اردو میں DNA کا مکمل نام فقید آکسیجن رائبو مرکزی ترشہ ہے۔ یہاں ڈی آکسی رائبو سے مراد ایک آکسیجن جوہر کم رکھنے والا رائبوز ہے جبکہ نیوکلک سے مراد خلیہ کا مرکزہ ہے اور ایسڈ ترشہ کو کہتے ہیں گویا اردو میں DNA کی وضاحت یوں کی جاسکتی ہے کہ — ایک آکسیجن جوہر کم رکھنے والا مرکزی ترشہ — رائبوز کا لفظ دراصل گوند عربی سے حاصل ہونے والی ایک شکر عریبینوز سے ماخوذ ہے، گوند عربی جنوبی صحرائے اعظم میں پائے جانے والے پودے اکیشیا سے حاصل ہوتا ہے ۔
جسطرح کمپیوٹر کے براؤزر پر نظر آنے والے صفحہ کے پیچھے HTML کے رموز / Codes کارفرما ہوتے ہیں اسی طرح زمین پر چلتی پھرتی زندگی کے پیچھے DNA کے رموز ہوتے ہیں۔ یعنی کسی جاندار کی ظاہری شکل و صورت اور رویہ دراصل اس کے خلیات میں موجود ڈی این اے کے اندر پوشیدہ وراثی رمز سے بنتا ہے، ڈی این اے میں لکھا گیا پوری زندگی کا یہ افسانہ طرز وراثی / genotype کہلاتا ہے۔ طرزظاہری اور طرزوراثی کے فرق کی وضاحت ایسی ہے کہ جیسے ایک ٹی وی کی اسکرین پر نظر آنے والا ڈراما ہو جو مکمل طور پر اپنے لیے لکھے گئے اسکرپٹ پر چلتا ہے، گویا ڈراما خود طرزظاہری کی مثال ہو اور اس کے لیے لکھا گیا اسکرپٹ طرزوراثی کی ۔
جین کو موروثی اکائی کہا جاتا ہے جو والدیں کا کوئی خاصہ یا کئی خاصات مثلا آنکھ کا رنگ، جسم کا قد وغیرہ اولاد کو منتقل کرتی ہے۔ یہ موروثی اکائیاں یا وراثات ڈی این اے کے طویل سالمے پر ایک قطار کی صورت میں موجود ہوتی ہیں۔ اس کی مثال کچھ یوں دی جاسکتی ہے کہ جیسے دھاگے کے بہت سے چھوٹے چھوٹے ٹکڑوں کو گرہ باندھ کر ایک کر دیا جائے تو اس طرح بننے والے بڑے دھاگے کو ڈی این اے اور گرہ سے بندھے ہوئے چھوٹے ٹکڑوں کو جین کہا جاسکتا ہے۔ 
وراثہ یا جین کہلانے والے ڈی این اے کے سالمہ کے یہ ٹکڑے یا قطعات اپنے طور پر الگ الگ مخصوص و مختلف اقسام کی پروٹین تیار کرتے ہیں، یعنی ڈی این اے کے سالمہ میں جسم کو درکار مختلف اقسام کی پروٹین کو تیار کرنے کے لیے علاحدہ علاحدہ مخصوص حصے یا جینز ہوتے ہیں۔ دراصل جینز، پہلے کسی ایک پروٹیں کے لیے مخصوص RNA کا مسودہ ڈی این اے سے نقل کرتے ہیں اور پھر یہ آراین اے ، پروٹیں تخلیق کرتا ہے
تقریباًً ہر وراثہ میں تین اہم حصے ہوتے ہیں جن کے نام نیچے درج کیے جا رہے ہیں جبکہ ان کے کام کی تفصیل نیکلیوٹائڈ کو بیان کرنے کے بعد درج کی جائگی۔
ڈی این اے تمام جاندار خلیات کے مرکزوں اور ڈی این اے وائرس میں پایا جانے والا ایک سالمہءکبیر ہے جو کاربن، آکسیجن، ہائڈروجن، نائٹروجن اور فاسفورس جیسے کیمیائی عناصر / Elements سے بنتا ہے۔ خلیات کی بات کی جائے تو ایسے خلیات جن میں ایک ترقی یافتہ مرکزہ پایاجاتا ہے یعنی حقیقی المرکز خلیات میں تو یہ مرکزے کے لونی جسیمات میں پایا جاتا ہے لیکن ان خلیات میں جو ایک ترقی یافتہ مرکزہ نہیں رکھتے — بِدائِی المرکز  — ڈی این اے ایک واحد دائری سالمہ کی صورت میں ہوتا ہے۔
تمام حقیقی المرکز خلیات کے مرکزے میں کروموزمز ہوتے ہیں جو ڈی این اے کے طولی سالمے سے ملکر بنتے ہیں۔ لونی جسیمات کی تعداد ہر نوع میں مخصوص ہوتی ہے مثلاً انسان کے طبیعی خلیہ میں 46 لونی جسیمات پائے جاتے ہیں۔
بدائی المرکز خلیات جن میں کوئی حقیقی مرکزہ نہیں ہوتا، ڈی این اے کا سالمہ ایک کثیف جسم کی صورت بناتا ہے جس کو لونیہ جسم کہا جاتا ہے۔
ڈی این اے ایک انتہائی طویل سالمہ ہے اور اسے خود کو خلیہ کہ مرکزے میں سمونے کے لیے اپنے آپکو بل کھا کر، لپٹ کر ایک پیچدار صورت میں ڈھلنا پڑتا ہے۔ سائنسدانوں نے ڈی این اے کی لمبائی معلوم کرنے کی کوششیں کی ہیں اور ان کے مطابق صرف ایک خلیہ میں موجود ڈی این اے کے مالیکول کی طوالت دو تا تین میٹر ہوتی ہے۔
یہ تخمینہ لگانے کے لیے ڈی این اے کی بنیادی اکائیوں کو استعمال کیا جاتا ہے، ہر ڈی این اے ان زوج قواید کے آپس میں ملنے سے بنتا ہے، ایسے ہی کہ جیسے موتیوں کے ملنے سے تسبیح اور ایک زرج قاعدہ کی لمبائی 0.34 نینومیٹر ہوتی ہے اور ایک خلیہ کے ڈی این اے میں 6x109
زوج قواید ہوتے ہیں لہذا ایک خلیہ کے ڈی این اے کی لمبائی تقریباًً دو میٹر نکلتی ہے۔ 
ایک ڈی این اے کے سالمے میں دو لچھے یا پیچ ہوتے ہیں جو حِلز کہلاتے ہیں اور انسے بننے والے ڈی این اے کے مکمل سالمے کو حِلز ِمُزدَو ِج کہتے ہیں۔ یہ دونوں حلز آمنے سامنے ایک دوسرے سے زواج قواید کے ذریعہ جڑی ہوئی ہوتی ہیں۔
اب یہ نیوکلیوٹائد قطار در قطار آپس میں جڑ کر ڈی این اے کی سیڑھی کا ایک بازو بناتے ہیں اور اس کے بعد دو بازو آمنے سامنے ہایڈروجن ربط کے ذریعہ ملکر ڈی این اے کی سیڑھی مکمل کرتے ہیں۔ ایسی ترتیب پانے کی دیگر وجوہات میں سے علم کیمیاء کی روسے ایک وجہ یہ بھی ہے کہ قواعد سیڑھی کی اندرونی جانب مائل ہوتے ہیں یعنی آب گزیر ہوتے ہیں جبکہ شکر و فاسفیٹ بیرونی جانب، یعنی آب نزدیک فطرت رکھتے ہیں۔
