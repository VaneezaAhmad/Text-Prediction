وینیڈیئم ایک عنصر ہے جو دھاتی شکل رکھتا ہے۔ علم کیمیاء میں اس V سے ظاہر کیا جاتا ہے۔ یہ دھات 1830ء میں دریافت ہوئی تھی۔ اس کا ایٹمی نمبر 23 ہے یعنی اس کے ہر ایٹم میں 23 پروٹون ہوتے ہیں۔ یہ ایک چاندی جیسی سرمئی چمک رکھتا ہے۔ یہ بہت سخت ہوتا ہے اور اس سے تار اور ورق بنائے جا سکتے ہیں۔ ایلومینیئم اور کرومیئم کی طرح ہوا کی آکسیجن اس سے عمل کر کے اس کی سطح پر آکسائیڈ کی ایک تہ  جما دیتی ہے جس میں سے مزید آکسیجن نہیں گزر سکتی۔ اس طرح باقی ایٹموں کو زنگ نہیں لگتا۔وینیڈیئم کے مرکبات نہایت رنگین ہوتے ہیں۔ وینیڈیئم کے مرکبات زہریلے ہوتے ہیں۔اسٹیل میں وینیڈیئم کی ملاوٹ کرنے سے اسٹیل نہایت مضبوط ہو جاتا ہے۔ ایسے اسٹیل سے وہ اوزار بنائے جاتے ہیں جو تیز رفتار مشینوں میں استعمال ہوتے ہیں۔وینیڈیئم کا سب سے اہم استعمال وینیڈیئم پینٹا آکسائیڈ کی شکل میں ہوتا ہے جو گندھک کے تیزاب کی تیاری میں بطور عمل انگیز استعمال ہوتا ہے اور سلفر ڈائی آکسائیڈ کو سلفر ٹرائی آکسائیڈ میں تبدیل کر دیتا ہے۔ سلفر ڈائی آکسائیڈ میں گندھک کی تکسیدی حالت 4+ ہوتی ہے جبکہ سلفر ٹرائی آکسائیڈ میں گندھک کی تکسیدی حالت 6+ ہوتی ہے۔
قدرتی طور پر پائے جانے والے وینیڈیئم کا 99.75% حصہ وینیڈیئم51 پر مشتمل ہوتا ہے جو پائیدار ہوتا ہے۔ باقی 0.25% حصہ وینیڈیئم50 پر مشتمل ہوتا ہے جو اگرچہ تابکار ہوتا ہے مگر اس کی تابکاری انتہائی کم ہوتی ہے کیونکہ اس کی نصف حیات اربوں ارب سال ہوتی ہے۔
فراوانی کے اعتبار سے دنیا میں وینیڈیئم 20 ویں نمبر پر ہے یعنی بہت فراواں نہیں ہے۔ اگرچہ یہ 65 کچ دھاتوں میں پایا جاتا ہے مگر اس کی اہم کچ دھات patrónite, vanadinite 3Cl), اور carnotite 22·3H2O) ہیں۔ چونکہ magnetite میں بھی اکثر وینیڈیئم موجود ہوتا ہے اس لیے لوہے کے حصول کے دوران وینیڈیئم ضمنی پیداوار کے طور پر حاصل ہوتا ہے۔
