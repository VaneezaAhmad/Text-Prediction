البیلا پاکستان کے ایک اسٹیج اور فلم کے مزاحیہ اداکار تھے، جنھوں نے نے 70 کی دہائی میں پہلے اسٹیج اور پھر فلم میں اداکاری شروع کی۔ باغ جناح میں ان کا پہلا اسٹیج ڈراما ’یہ بیچارے لوگ‘ خاصا مقبول ہوا۔ البیلا جسمانی حرکات و سکنات اور مکالموں کی مخصوص طرز پر ادائیگی سے مزاح پیدا کرتے تھے۔ البیلا نے کئی فلموں میں بھی کام کیا جن میں باؤ جی، عشق نچاوے گلی گلی اور سویرا بہت مشہور ہیں۔ تاہم انہوں نے زیادہ تر کام اسٹیج ہی کے لیے کیا۔ بلیک اینڈ وائٹ ٹیلی وژن کے زمانے میں البیلا نے عارف علی عارف کے کھیل ’ اک سی بادشاہ‘ میں اکبرِ اعظم کا کردار کیا جسے بہت سراہا گیا۔ یہ کھیل مغل دور کی مشہور کہانی انارکلی کی پیروڈی تھا جس میں شہزادہ سلیم کا کردار امان اللہ نے ادا کیا تھا۔ ان دونوں کی جوڑی نے پھر سٹیج ڈراموں میں بہت مقبولیت حاصل کی۔ ان کا ایک بیٹا ہنی البیلا بھی اسٹیج اداکار ہے۔ دل کا دورہ پڑنے سے لاہور میں وفات پائی۔ 
