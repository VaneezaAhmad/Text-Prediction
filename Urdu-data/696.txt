ابیضاض جیسا کہ نام سے ظاہر ہے کہ خون کی حالتِ ابیض یا سفید کی جانب تشبیہ سے بنایا گیا ایک لفظ ہے جو بیماری بنام سرطان کے لیے اختیار کیا جاتا ہے۔ چونکہ بات بالائی سطر میں خون کی آئی لہٰذا یہ اندازہ لگانے میں دیر نہیں ہونی چاہیے کہ یہ دراصل خون کے سرطان کا ذکر ہے۔ اس خون کے سرطان کا انگریزی نام ؛ دو الفاظ leuko بمعنی سفید اور aima بمعنی خون سے ملا کر بنایا جاتا ہے ؛ قصہ اس تمہید کا مختصر یوں کہ، خون کا ابیض ہوجانا ابیضاض کہلاتا ہے۔ خون کی یہ ابیض یا سفید رنگت اصل میں خود ایک تشبیہ ہے اور حقیقت میں خون دیکھنے میں خون کی طرح ہی نظر آتا ہے۔ چونکہ اس بیماری میں ابیضیات کے خلیات کسی وراثی خرابی وغیرہ) کی وجہ سے اپنی نشو و نما میں بے قابو ہو جاتے ہیں اور ان میں سرطانی خلیات کی کیفیات نمودار ہو جایا کرتی ہیں اس لیے ابیضاض ایک وسیع الاحاطہ اصطلاح ہے ؛ اس کی وجہ یہ ہے کہ پھر ابیضیات کے خلیات بھی مختلف ذیلی اقسام میں منقسم ہوتے ہیں اور ان کی ہر قسم کے لیے ایک قسم کے الگ الگ سرطان کی کیفیت پیدا ہوتی ہے جن کو مشترکہ طور پر ابیضاض کہا جاتا ہے۔ 
